
<doc id="122696" url="https://bg.wikipedia.org/wiki?curid=122696" title="Метро Груп">
Метро Груп

„Мѐтро Груп“ АД е холдингово дружество със седалище в Дюселдорф.
Групата управлява вериги магазини за търговия на едро и дребно. „Метро Груп“ обединява около 270 000 работници по целия свят, 53 % от които (142 000) са в Германия. Със своите канали за разпространение групата е активна в 31 страни.
Основана е през 1964 г. от проф. д-р Ото Байзхайм. Допринася за ерата на хипермаркетите, като изгражда първия обект в Европа. Избирането на самообслужваща търговска форма проправя лесно неговия път към Европа със създаването на „Großmärkte“ GMBH.
„Метро“ е 4-тият по големина търговец на дребно в света.
История.
„Метро“ АД е основана през 1964 г. със създаването на първия склад на едро с пряка продажба „Metro Cash &amp; Carry“ (англ. "плати и вземи" – вид магазини, в които стоката се продава опакована, в по-големи количества, и се взема на място, без доставка в къщи).
През 1967 г. фирмата „Франц Ханиел &amp; партньори“ ООД, Дуисбург (с 200-годишна търговска традиция) създава партньорска фирма. В същата година се включват и братята Райнер и Михаел Шмид-Рутенбек (Дуисбург), с опит в търговията на едро.
Първата стъпка за излизане на международен пазар е отново обединение – с Dutch Steenkolen Handelsvereeniging SHV, през 1968 г. Това води до изграждане на по-мощен филиал – Makro. Така се слага началото на политика за разширяване и иновационно фокусиране върху пазарите в Южна и Западна Европа. След откриването на хипермаркетите в Турция и Мароко „Метро“ предвижда разширяване на пазарите в Азия и Източна Европа. За около 30 г. след нейното създаване веригата е създала над 200 търговски обекта в 12 страни. С тези си показатели тя се нарежда на видно място в света.
През 1971 г. привличат от „АйБиЕм“ първокласния мениджър Ервин Конради.
На 14 март 1996 г. се образува „Метро Груп“ като обединение на „Метро Кеш &amp; Кери“ с търговския холдинг "„Кауфхоф“ АД", с "„Дойче СБ-Кауфхоф“ АД" и с "„Аско Дойче Кауфхаус“ АГ" (в която „Метро“ вече е имало дял).
През 1998 г. „Метро Кеш&amp; Кери“ – вече изцяло притежание на „Метрогруп“ АД, приема всички ръководни и управленчески функции на „Метро“ и „Макро“ хипермаркетите. Днес „Метро Кеш &amp; Кери“ взема ролята на ръководния холдинг за международно изграждане на по-нататъшните площи от търговския вид "cash and carry". Местните cash and carry компании в съответните страни и провинции се контролират от независими ръководни органи.
През юли 2006 г. „Метро“ АД изкупува германските представителства на Wal-Mart, който по този начин напълно се оттегля от търговията в Германия. Тези представителства ще бъдат представяни под вече съществуващата търговска верига „Реал“. Оборотът на концерна същата година е 52 милиарда евро.
Компанията създава и своя собствена марка продукти ARO. Асортиментът обхваща над 550 артикула в хранителния и нехранителния сектор с фирмена гаранция за качество – месни продукти, ядки, рибни деликатеси, млечни продукти, основни храни и консерви, захарни изделия, напитки, замразени храни, битова химия и козметика, домашни потреби.
„Метро Компакт“.
От 2010 г. „Метро Кеш &amp; Кери“ започва изграждането на нов формат магазини под името „Метро Компакт“, ориентиран изключително към продажба на едро на търговци на хранителни стоки. Към февруари 2012 г. в България има 3 магазина „Метро Компакт“ – в Хасково, Добрич и Сливен.
Собственици.
Ото Бейзхайм, семейство Ханиел и семейство Шмид-Рутенбек притежават 55,7 % т.е. по 18,56 % всеки.
Права над името „Метро“.
От 2003 г. „Метро“ АД се опитва да окупира името „Метро“ в Германия. В резултат Долносаксонската железница "Метро Рейл" се преименува в "„Метроном Айзенбангезелшафт“".

