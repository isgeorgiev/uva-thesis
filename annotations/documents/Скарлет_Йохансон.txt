
<doc id="179401" url="https://bg.wikipedia.org/wiki?curid=179401" title="Скарлет Йохансон">
Скарлет Йохансон

Скарлет Йохансон (, в САЩ името се произнася "Джохенсън") е американска актриса и певица.
Биография.
Родена е в Ню Йорк. Баща ѝ е датски архитект, а майка ѝ е еврейка. Притежава американско гражданство и датско поданство. Тя е едно от петте деца в семейството. Има сестра – Ванеса Йохансон, брат – Ейдриън и брат близнак – Хънтър Йохансон, роден три минути след нея. След развода между родителите ѝ Скарлет изживява малка криза, като се опитва да контактува и с двамата си родители. Тя е единственият член на семейството, който решава да се занимава с кино. Да бъде звезда в киното е нейна мечта от малка.
Актьорската ѝ кариера започва през 1994 г. с ролята ѝ на Лора Нелсън в „"Север"“ (1994). Известна е още с ролите си в "„Изгубени в превода“", "„Любовна песен за Боби Лонг“", "„Момичето с перлената обица“", "„Нани“", "„Другата Болейн“". През 2000-те години Йохансон се превръща в поредната муза за Уди Алън, участвайки в няколко негови филма, сред които шедьовъра от 2008 година "„Вики, Кристина, Барселона“".
Достига известност с ролята си във филма "„Повелителят на конете“" (The Horse Whisperer). По-късно получава овация от страна на филмовите критици за своето участие в "„Призрачен свят“" (Ghost World). Също така получава награда БАФТА (BAFTA) и е била номинирана за Златен глобус (Golden Globe) за своето изпълнение в "„Изгубени в превода“" ("Lost in Translation") и "„Момичето с перлената обица“" ("Girl with a pearl earring") през 2003 година.
Филмовата ѝ кариера се допълва от музикална. На 20 май 2008 г. дебютира като вокалистка на своя първи музикален албум, озаглавен "„Anywhere I Lay My Head“", който съдържа различни версии на песни на композитора и певец Том Уейтс. Следва издание на съвместен албум с изпълнителя Пит Йорн – „Break Up“.

