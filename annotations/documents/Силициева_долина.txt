
<doc id="68328" url="https://bg.wikipedia.org/wiki?curid=68328" title="Силициева долина">
Силициева долина

Силициевата долина (, често неправилно наричана на български Силиконова долина) е районът на южната част на метрополния регион на залива Сан Франциско в Северна Калифорния, Съединените американски щати.
В него се намират седалищата на много от най-големите високотехнологични корпорации , произвеждащи компютри, хардуер и електроника, разработващи софтуер и облачни технологии. Първоначално терминът „силициева“ отразява големия брой разработчици и производители на силициеви чипове, но по-късно започва да се отнася и за всички високотехнологични компании и като цяло се използва като метоним за американския високотехнологичен икономически сектор. Наред с развитието на други високотехнологични икономически центрове в САЩ и света, Силициевата долина продължава да бъде водещ център за иновации и развитие, където са вложени 1/3 от всички рискови капиталови инвестиции в САЩ.
Наименование.
Английският термин "Silicon Valley" е въведен от Ралф Верст, калифорнийски предприемач. За първи път е употребен от журналиста Дон Хофлър, приятел на Верст, който го използва в заглавие на серия от статии в седмичния търговски вестник „Електронни новини“ ("Electronic News"). Сериията, озаглавена „Силициевата долина в САЩ“ („"Silicon Valley in the USA"“) започва да се публикува на 11 януари 1971 г. „Долина“ ("Valley") се отнася до Долината Санта Клара, намираща се в най-южната част на Залива Сан Франциско, докато „Силициева“ се отнася до английското наименование на химичния елемент силиций, използван при производството на полупроводникови елементи – (да не се бърка с полимера силикон – ), и по-конкретно до високата концентрация на компании, които са част от полупроводниковата и компютърната индустрия в областта. Те постепенно изместват овощните градини от региона, които са дали старото му име "Долина на насладата на сърцето" ("Valley of Heart's Delight").
История.
Днешната Силициева долина е дом на електронната индустрия още в началото на 20 век. Тази индустрия започва с експериментирането и иновацията в радиото, телевизията и военната електроника. Основна роля в развитието на региона играят Станфордският университет и неговите поделения, както и специалистите, които го завършват.
Още от 1890-те години Станфордският университет насочва научните изследвания към нуждите на Американския Запад и през 1950-те години създава условия за сближаване на интересите на университета и високотехнологичните фирми от областта.
През 1940-те и 1950-те години станфордският декан и ректор Фредерик Терман започва да окуражава преподавателите и завършващите студенти да стартират собствени компании. Той обгръща с грижи "Hewlett-Packard", "Varian Associates" и други високотехнологични фирми, като районът на никнещите бизнеси се разраства около университетските площи на Станфорд. Това е и причината Търман често да бъде наричан „баща на Силициевата долина“.
През 1955 – 1985 г. мащабните научноизследователски проекти в Станфордския университет са последвани от три вълни на индустриални иновации, станали възможни чрез подкрепата на частни корпорации, основно „Лабораториите Бел“, "Shockley Semiconductor", "Fairchild Semiconductor" и "Xerox PARC". През 1969 г. В Станфордския изследователски институт се намира от четирите основни мрежови възли на АРПАНЕТ, предшественик на Интернет .
Икономика.
Според изследване, направено от AeA през 2006 г. и публикувано през 2008 г., Силициевата долина, с общо 225 300 високотехнологични работни места, е третият по големина високотехнологичен център („киберград“) в САЩ след метрополния район на Ню Йорк и Вашингтонската метрополна област. Районът на Залива Сан Франциско като цяло, от който Силициевата долина е само част, има общо 387 000 високотехнологични работни места. Силициевата долина е с най-висока концентрация на високотехнологична работна сила от която и да е метрополна област, с 285,9 от всеки 1000 работещи в частния сектор. Силициевата долина има най-високата средна годишна работна заплата от 144 800 долара или 12 070 долара месечно (2008).
Районът е най-големият високотехнологичен производствен център в САЩ .
Сред по-големите имена на компании в областта на информационните технологии, които имат седалища в Силициевата долина, са:
Градове.
В района на Силициевата долина се намират следните градове:
Окръзи.
Силициевата долина включва няколко административни окръга. По-голямата част от градовете са в окръг Санта Клара, някои градове са в окръзите Сан Матео и Аламида.
Следва списък на окръзите и градовете в скоби до тях, които са част от Силициевата долина:
Висши училища.
В района има 26 университета и колежа, от които най-известен е Станфордския университет.

