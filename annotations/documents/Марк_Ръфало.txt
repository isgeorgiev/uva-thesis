
<doc id="398480" url="https://bg.wikipedia.org/wiki?curid=398480" title="Марк Ръфало">
Марк Ръфало

Марк Алан Ръфало () е американски театрален и филмов актьор, носител на награди „Еми“ и „Сателит“, номиниран е за „Сатурн“, по две награди „БАФТА“, „Оскар“ и „Златен глобус“. Известни филми с негово участие са „Блясъкът на чистия ум“, „Събудих се на 30“, „Зодиак“, „Злокобен остров“, „Отмъстителите“, „Зрителна измама“ и други
Биография.
Марк Ръфало е роден на 22 ноември 1967 г. Кеноша, Уисконсин, в семейството на американци от италиански произход. Майка му Мери Роуз е фризьорка, а баща му Франк Ръфало е бояджия. Марк има две сестри на имена Таня и Никол и брат на име Скот, които също работят като фризьори. Майка му и по-голямата част от семейството им са католици, баба му, която живее с тях е евангелист, а баща му е последовател на бахайството.
Когато е тийнейджър, семейството му се премества във Вирджиния Бийч, Вирджиния. Марк учи в местната гимназия „First Colonial“, където става юношески щатски шампион по борба, също така играе и в училищни театрални постановки. След като Марк завършва гимназията, семейството му първо се премества в Сан Диего, а по-късно се заселват в Лос Анджелис.
В Лос Аджелис, Марк става един от съоснователите на театралната трупа „Orpheus“, също така учи в престижната консерватория „Стела Адлер“. След няколко години на уроци по актьорско майсторство, Ръфало започва кариерата си в лосанджелиските театри и с роли в независими филмови продукции.
През 2000 г. Марк Ръфало се жени за френско-американската актриса Сънрайз Койни. Те имат три деца – син на име Кийн (р. 2001) и две дъщери на имена Бела Ноше (р. 2005) и Одет (р. 2007). Понастоящем семейството им живее в Ню Йорк.
През 2001 г. Марк е диагностициран с мозъчен тумор. След като му е направена операция, се възстановява успешно.

