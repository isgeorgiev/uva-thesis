
<doc id="54897" url="https://bg.wikipedia.org/wiki?curid=54897" title="Би Ти Ви">
Би Ти Ви

Би Ти Ви е първата българска частна национална телевизия. Започва излъчване на 1 юни 2000 г. на мястото на излъчвания дотогава канал на Българската национална телевизия – Ефир 2. bTV е основният канал на медийната група bTV Media Group, към която спадат още Би Ти Ви Комеди, Би Ти Ви Синема, Би Ти Ви Екшън, Би Ти Ви Лейди и Ринг ТВ. Групата е собственост на компанията Сентръл Юръпиън Медиа Ентърпрайзис, част от инвестиционния фонд PPF Group.
От създаването си до февруари 2010 г. Би Ти Ви е собственост на Болкан Нюз Корпорейшън, подразделение на Нюз Корпърейшън на Рупърт Мърдок. Закупена е от Сентръл Юръпиън Медиа Ентърпрайзис (Central European Media Enterprises, СМЕ) за 400 млн. долара (92% от собствеността на телевизията), която купува и 74% от радиокомпания „CJ“. През май 2013 година Европейската комисия одобрява сделката на придобиване на СМЕ от американската компания Тайм Уорнър, собственикът на Си Ен Ен и Търнър Броудкастинг Систъм.
На 12 септември 2000 г. стартира първото живо предаване на Би Ти Ви – УЕФА Шампионска лига. През октомври същата година в ефир стартират: редовната програма на телевизията и първото публицистично студио на Би Ти Ви, наречено „Икономически форум за Югоизточна Европа 2000“, с водещ Ирина Алексиева, а на 18 ноември е излъчена и първата емисия новини – Би Ти Ви Новините.
На 18 февруари 2001 г. Би Ти Ви стартира своята 24-часова програма, а на 26 ноември същата година стартира и сайта www.btv.bg.
Програмата на Би Ти Ви се разпространява наземно цифрово на национален цифров мултиплекс MUX-2, чрез 19 основни предавателя и над 700 ретранслаторни станции в дециметровия обхват, както и по кабелен път от всички кабелни телевизионни мрежи в България. От 11 април 2002 г. програмата се предава и чрез сателит на територията на Европа.
През есента на 2009 г. Би Ти Ви пуска последователно два нови тематични телевизионни канала с преобладаващо филмово съдържание – Би Ти Ви Комеди (на мястото на телевизия GTV след придобиването на „Триада Комюникейшънс“) и Би Ти Ви Синема. На 6 декември 2009 г. Би Ти Ви обновява визията и логото си. На 18 февруари 2010 г. групата е придобита от CME, която дотогава притежава каналите PRO.BG и RING.BG. Първият впоследствие е ребрандиран Би Ти Ви Екшън с насоченост към мъжката аудитория. Година по-късно медията стартира канала Би Ти Ви Лейди с насоченост към дамската аудитория. От пролетта на 2012 г. стартира и платеният интернет портал за ексклузивно видео съдържание „VOYO“, където са прехвърлени по-голямата част от интернет излъчванията на спортни събития, а също и архивът на телевизионните сериали и предавания на телевизията. Би Ти Ви Медия Груп притежава регистрация и за канал с името „Новела“, който по проект е ориентиран към семейната аудитория. В началото на 2016 г. стартира и безплатен портал за видео съдържание – „Би Ти Ви+“.
На 7 октомври 2012 г. Би Ти Ви става първа от националните телевизии, която пуска HD версия на програмата си и преминава във формат 16:9. Каналът отново променя и графичната си опаковка.
Началото.
С Решение № 559 от 30.07.1999 г. (обн., ДВ, бр. 69 от 1999 г.) правителството приема предложението на Държавната комисия по далекосъобщения – ДКД (сегашна Комисия по регулиране на съобщенията – КРС) за издаване на лиценз за изграждане, поддържане и използване на далекосъобщителна мрежа и за телевизионно радиоразпръскване с национално покритие със срок 15 години и определя начина за издаване на далекосъобщителния лиценз – чрез неприсъствен конкурс. На 5.08.1999 г. ДКД обявява конкурса. Крайният срок за подаване на документите е 30.09.1999 г. Кандидатите за лиценз за радио- и телевизионна дейност подават писмено заявление до ДКД, към което прилагат документи. През 1999 г. в неприсъствения конкурс на ДКД за честотата на Ефир 2 с национално покритие участват „ТВ-2“ ООД, „Александра тв“ АД, „Антена ТВ“ АД, „Нова телевизия – първи частен канал“ АД, „Евроком корпорейшън“, „Болкан Нюз Корпорейшън“ ЕАД и „Медия Бродкастинг Сървисиз“ АД (с Изпълнителен директор – Кеворк Кеворкян). Медийният надзорен орган приема решение за издаването на програмни лицензи на кандидатите „Болкан Нюз Корпорейшън“ ЕАД, „ТВ-2“ ООД и „Медия Бродкастинг Сървисиз“ АД и отказва издаването на програмни лицензи на „Александра тв“ АД, „Антена ТВ“ АД, „Евроком корпорейшън“ и „Нова телевизия – първи частен канал“ АД. На 17.02.2000 г. на основание чл. 27, т. 6 от Закона за далекосъобщенията, Държавната комисия по далекосъобщения издава три програмни лицензи с национален обхват съответно на „Болкан Нюз Корпорейшън“ ЕАД, „ТВ-2“ ООД и „Медия Бродкастинг Сървисиз“ АД.
С Решение № 29 на МС от 26.01.2000 г. правителството възлага на ДКД да издаде лиценз за телевизионна дейност с национален обхват на „Болкан Нюз Корпорейшън“ ЕАД. Решението се обнародва в Държавен вестник и подлежи на обжалване по съдебен ред. В 14-дневен срок от постановяване на решението ДКД издава лиценза на кандидата (чл. 42 – чл. 49 от Закона за далекосъобщенията, отм. 2003 г.). „Медия Бродкастинг Сървисиз“ АД подава жалба във Върховния административен съд, с която оспорва издаването на лиценза за частна национална телевизия на „Болкан Нюз Корпорейшън“ ЕАД. Жалбата е оставена без уважение, тъй като подадената от дружеството жалба е нередовна като подписана от лице без представителна власт по смисъла на чл. 235, ал. 1, 2 и 3 от Търговския закон, респ. чл. 244, ал. 1 и ал. 4 от същия закон – подписана е не от Изпълнителния директор Кеворк Кеворкян, а от Питър Рафтел – председател на Съвета на директорите на посоченото акционерно дружество.
През 2000 г. дружеството получава програмен и далекосъобщителен лиценз от ДКД за наземно (ефирно) разпространение на телевизионна програма с политематичен профил, национален обхват и наименование bTV, стартирала на 1 юни 2000 г. От тази дата в България отпада монополът в телевизионното национално ефирно разпространение. В началото телевизията предлага кратка програма, изпълнена с филми, сериали и развлекателни предавания, с продължителност няколко часа.
Първият кадър на телевизията е един „случаен“ откъс от сериала „Семейство Симпсън“, в който главният герой Хоумър Симпсън се възмущава от това, че собственикът на Нюз Корпорейшън (Рупърт Мърдок) „краде“ идеите му за създаване на медийния гигант, тъй като идеите на Хоумър подозрително съвпадат с новостите, които Мърдок въвежда. Следва кратко представяне на компанията-собственик на телевизията, последвано от първият филм, излъчен по bTV – белгийско-френската анимация „Дванадесетте изпитания на Астерикс“.
През септември започват сухите тренировки за „Би Ти Ви Новините“, като през това време се изграждат студията на телевизията в бившата Зала 12 на НДК, където са и до днес. С течение на времето програмата на канала се обогатява с все повече съдържание. Стартират „Студио Шампионска лига“ – първото живо предаване на Би Ти Ви, „Икономически форум за Югоизточна Европа – 2000“ – първото публицистично студио на телевизията. Излъчва се първата емисия новини на Би Ти Ви на 18 ноември 2000 г., а ден по-късно стартира и публицистичното предаване „В десетката“ с Иво Инджев. На 27 ноември същата година стартират сутрешното токшоу „Искрено и лично“ и вечерното такова „Шоуто на Слави“. Разширяването на програмната схема продължава и през декември със старта на сутрешния блок „Тази сутрин“, както и на забавното предаване „Най-смешните животни и хора на планетата“.
Програма.
През годините Би Ти Ви излъчва голям брой реалити формати. Първото реалити шоу, което Би Ти Ви излъчва, е „5 stars“, който има 3 успешни сезона. Продуцент на шоуто е Седем-осми. Следва „Красавицата и отличникът“ по лиценз на 20th Century Fox – „Beauty and the Geek“, – като български продуцент е Седем-осми и е в ефира на телевизията през есента на 2005 г. През есента на 2006 г. е и първото реалити в България, което е заснето изцяло извън рамките на страната – „Survivor“. Първият сезон е отново с продуцент Седем-осми, а останалите три през следващите есенни телевизионни сезона са с изпълнителен продуцент Dream Team Productions. След старта на „Survivor“, през пролетта на 2007 г., стартира и българската версия на „Idol“ под името „Music Idol“ (с продуцент Седем-осми). Следващите два сезона на музикалното реалити са поверени на водещите от първия сезон – Иван и Андрей с тяхната продуцентска компания Междинна станация. През пролетта на 2008 г. успоредно с втория сезон на „Music Idol“ в ефир е и българската версия на „Форт Бояр“ (с продуцент Eye Vision на Робин Кафалиев), първият сезон на българската версия на „Psychic Challenge“ под името „Ясновидци“ (продуцент Global Films) и първото благотворително реалити предаване в страната – „Великолепната шесторка“, – по идея на Андрес Екис с продуцент Global Films. Новото приключенско реалити се излъчва и през следващите два пролетни телевизионни сезона, като „Ясновидци“ има още един сезон през пролетта на 2009 г., а „Великолепната шесторка“ се завръща с втория си сезон през есента на 2010 г. През есента на 2008 г., заедно с третия сезон на „Сървайвър“, Би Ти Ви излъчва и първото танцувално реалити шоу в България – „Dancing Stars“ – по лиценз на „Dancing with the Stars“ на BBC Worldwide като продуцент е Old School Production, която допреди това реализира проекти само за Нова ТВ. Вторият сезон на предаването е поверен на Седем-осми и се излъчва през есента на 2009 г., заедно с последния сезон на „Сървайвър“. През пролетта на 2010 г. по Би Ти Ви, заедно с третия сезон на „Форт Бояр“, започва и първият сезон на българската версия на „Got Talent“ – „България търси талант“. Предаването е първата голяма продукция на Global Films за Би Ти Ви след трансфера им от Нова ТВ през лятото на 2009 г. Вторият сезон на предаването за всякакви таланти е през пролетта на 2012 г. През пролетта на 2011 г. по Би Ти Ви за първи път в праймтайм се излъчва кулинарно реалити състезание – „Lord of the Chefs“ (с продуцент Седем-осми), – което наподобява световноизвестния формат „MasterChef“. За първи път през 2011 година се излъчва и реалити шоу през лятото – българската версия на „The Voice of...“ под името „Гласът на България“. Вторият сезон на предаването се прави от същите продуценти – Седем-осми – и се излъчва през пролетта на 2013 г. През есента на 2012 г. стартира българската версия на словашкото шоу – „Modre Z Neba“. То е наречено „Предай нататък“ с водещ Наталия Симеонова и продуцирано от Harbour Islands Records. През пролетта на 2013 г. е и първият сезон на германското комедийно шоу „Stillestraße“. В България то се казва „Младост 5“ и е с продуцент Седем-осми. През есента на 2013 г. Би Ти Ви предлага три нови предавания по лиценз – „“ (по лиценз на „Star Safari“ и с продуцент Paprica Latino – компания собственост на MTG (собственик на конкурентната Нова ТВ)), българската версия на „The Price is Right“, „Това е цената“ (с продуцент bTV Studios) и бразилското шоу „Você Decide“, под името „Vox Populi“. През пролетта на 2014 г. се излъчва и третия сезон на България търси талант с продуцент Би Ти Ви Студиос. През есента на 2014 г. се излъчват третия сезон на Гласът на България с продуцент Седем-осми и петият сезон на Survivor с продуцент Dream Team Productions. През 2015 се излъчи четвъртия сезон на България търси талант и първия сезон на MasterChef с продуцент Constantin Entertainment. През пролетта 2015 г. е излъчен и четвърти сезон на България търси талант с продуцент Седем-осми. През есента на 2015 г. се излъчва първи сезон на формата Фермата с продуцент Би Ти Ви Студиос. През 2016 г. се излъчват петият сезон на „България търси талант“ с продуцент Би Ти Ви Студиос и вторите сезони на „MasterChef“ и „Фермата“. През пролетта на 2017 се излъчват „Гласът на България“ 4, премиерно риалити „Смени жената“ с продуцент Междинна станция и третият сезон на „MasterChef“. През есента се излъчва третия сезон на Фермата.
Би Ти Ви излъчва известни сериали като „Отчаяни съпруги“ (1 – 6 сезон), „24“ (1 – 3 сезон), „Монк“ (всички сезони), „Шепот от отвъдното“ (1 – 3 сезон), „Ориндж Каунти“ (всички сезони), „Анатомията на Грей“ (1 – 6 сезон), „4400“ (1 сезон), „Специален отряд“, „“ (всички сезони), „Алф“ (всички сезони), „Далас“ (всички сезони), „Двама мъже и половина“ (1 – 9 сезон), „Приятели“ (всички сезони), „Специален отряд“ (1 сезон), „Американска наследница“ (всички серии), „По средата“ (1 – 3 сезон), „“ (1 – 2 сезон), „Малки сладки лъжкини“, „Дневниците на вампира“ (1 – 3 сезон), „Опасни тайни“ (всички сезони), „Клуб Веселие“ (1 – 3 сезон) и др.
От 2009 г. Би Ти Ви започва продуцирането на собствен сериал – „Стъклен дом“ (5 сезона, съвместно със SIA), а през 2011 г. телевизията създава още сериали, като „Столичани в повече“ (8 сезона, съвместно с Dream Team Productions), „Седем часа разлика“ (3 сезона, съвместно с Global Films) и „Домашен арест“ (4 сезона, съвместно с Media PRO). През есента на 2012 г. телевизията пусна в ефир и „Къде е Маги?“ (1 сезон, съвместно с Media PRO), „Революция Z“ (5 сезона, съвместно със SIA), а през 2013 г. стартира „Фамилията“ (2 сезона, съвместно със SIA). В началото на 2010 г. Би Ти Ви, съвместно с SIA Advertizing, създава комедийният филм „Мисия Лондон“, а през 2011 г. „Лора от сутрин до вечер“.
Най-успешното ток-шоу е „Шоуто на Слави“. То е стартирано на 27 ноември 2000 г. и има средно по 2 – 3 милиона зрители на вечер. Шоуто се излъчва цели 19 години – от 27 ноември 2000 година до 31 юли 2019 година.
На 27 януари 2020 стартира ново ток-шоу – „Шоуто на Николаос Цитиридис“. Излъчва се всеки делничен ден от 22:30,
Критики и противоречия.
През 2011 г. Би Ти Ви и журналистката от телевизията Миролюба Бенатова получават сериозна критика за тенденциозно отразяване на антициганските вълнения в България. През 2012 г. по време на екопротестите за налагане вето на закона за горите телевизията повторно е обвинена в непредставяне, недостоверно предаване на събитията, а журналистката Диана Найденова от предаването на Росен Петров „Нека говорят...“ си навлича гнева на аудиторията. На 27 юни Съветът за електронни медии (СЕМ) излиза със становище, в което се казва, че bTV е отразила тенденциозно протестите срещу закона за горите, но медията не е нарушила с нищо Закона за радиото и телевизията. В доклада се заключава, че от телевизията са се придържали недостатъчно към професионалните стандарти и са неглижирали основните принципи на журналистическата етика. Инцидентът с пострадалия оператор на телевизията се е преекспонирал, имало е обидно поведение на водещата спрямо поканения събеседник и „дребния“ наглед въпрос за надпис върху информационен материал.
През пролетта на 2012 г. избухва скандал между телевизия Би Ти Ви и продуцентска фирма Global Vision/Films по повод опит за налагане на цензура от страна на медията върху рейтинговите предавания „Господари на ефира“ и „Пълна лудница“, който е отнесен до съдебно ниво. По-късно Магърдич Халваджиян е свален от екрана на Би Ти Ви като жури от продуцираното от неговата фирма предаване „България търси талант“.
От март 2012 г. паралелно с пускането на видео услугата Voyo Би Ти Ви започва и кампания за борба с интернет пиратството – Феър Плей (от английски: „Честна игра“), като свалят съдържане, излъчено по канала от сайтовете за видео споделяне Vbox7 и YouTube, като с това си навличат гнева на потребителите и на торент тракерите Zamunda.net и ArenaBG.com. Впоследствие Замунда обвиняват Би Ти Ви в лъжливо отразяване на репортаж по темата в БТВ Репортерите от Димитър Анестев, като публикуват опит за диалог между Би Ти Ви и администраторите на сайта.
През юни 2012 хакерската група Anonymous официално заплашват Би Ти Ви със сриване на сървърите и ПТС на телевизията заради опитите за цензура, ограничаване свободата на словото, както и за опити за противодействие на публичното мнение за услугата Voyo и за ползването на торент технологията и споделянето в интернет. Оператор на медията е нападнат от активисти по време на протест. На 27 юни 2012 г. bTV официално се извинява на засегнатите страни за начина на излъчване на протестите.
Би Ти Ви International.
На 2 юни 2016 г. Би Ти Ви стартира международна версия на телевизията, предназначена за излъчване в чужбина. Програмата му се излъчва в интернет на видеоплатформата voyo.bg, както и на сателит. Каналът излъчва публицистичните предавания на Би Ти Ви, като „Тази сутрин“, „Тази събота и неделя“, „Лице в лице“ и „120 минути“, новинарските емисии на канала, развлекателни предавания като „Преди обед“, „Мармалад“, „Папараци“ и „Комиците“, както и повторения на някои от собствените сериали на Би Ти Ви Media Group. На 13 декември 2016 г. каналът е регистриран за излъчване и на територията на България.
Би Ти Ви HD.
Би Ти Ви HD е български телевизионен канал, излъчващ в HD формат на картината. Каналът излъчва програмата на Би Ти Ви с високо качество. На 30 август 2012 г. е обявено, че каналът ще стартира с началото на новия телевизионен сезон през септември същата година. Това е първият HD канал на Би Ти Ви Media Group, като след него стартират Би Ти Ви Action HD и RING.BG HD.
Излъчване и техника.
Техниката за HD излъчване е закупена в края на 2011 година и е подменено оборудването в ефирните апаратни и студийните комплекси на Би Ти Ви. Каналът се разпространява в мрежите на кабелни, сателитни и IPTV оператори. Всички зрители, които нямат възможност да приемат Би Ти Ви HD, продължават да гледат канала в стандартния SD формат.

