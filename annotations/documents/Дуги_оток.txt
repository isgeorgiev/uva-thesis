
<doc id="690245" url="https://bg.wikipedia.org/wiki?curid=690245" title="Дуги оток">
Дуги оток

Дуги оток () е хърватски остров в Адриатическо море, Централна Далмация, Задарска жупания.
Общи сведения.
Дуги оток („Дългият остров“) е най-големият и най-отдалеченият от брега остров в централната част на Далмация. Площта му е 114,44 км², дължината е 45 км, а ширината около 5 км. Дължината на бреговата му линия е 170,7 км. Най-високата точка е Вела Стража (337 м). Западното крайбрежие на острова е стръмно и отвесно докато на юг то е по-лесно достъпно и тук са разположени осем села, сред тях най-голямото е Сали.
Климат.
Климатът е средиземноморски с дълго, горещо и сухо лято и мека и влажна зима със средна температура 6 °C през януари и 24 °C през август. Средната температура на морската вода е 12 °C през февруари и 23 °C през август. Средногодшната продължителност на слънчевото греене е около 2500 часа.
История.
Остров Дуги оток е бил населен от дълбока древност, за което свидетелстват и археологическите находки от палеолита, могилните погребения (курганите), следите от селищата на илирите. През 2011 г. в пещерата Влакно са открити следи от човешка дейност на хиляди години. От III век пр.н.е. Дуги оток заедно с цяла Илирия е завладян от Римската империя.
През X н. е споменат във византийски източници (съчиненията на император Константин VII Багренородни) като "Пизух", а през следващия XI век под името "Тилагус", което в наше време е съхранено в названието на залива Телащица.
От XIV век е владение на Венецианската република чак до падането ѝ през 1797 г., когато става притежание на Австрия. След Първата световна война е част от Кралството на сърби, хървати и словенци, а след разпада на Югославия през 1991 г. влиза в състава на независима Хърватия.
Население.
Населението на Дуги оток е 1655 души (2011 г.), обитаващи 12 крайбрежни села. Основният поминък на жителите на острова са риболов, прозводство на вино, сирене, зехтин, отглеждане на овце, туризъм.

