
<doc id="26889" url="https://bg.wikipedia.org/wiki?curid=26889" title="Държавен вестник">
Държавен вестник

„Държавен вестник“ (съкратено ДВ) е официално издание на Република България, което се издава от Народното събрание. Има официален и неофициален раздел.
История.
Основан е с Указ №12 от 19 юли 1879 г. на княз "Александър I" като официално издание на държавата.
Излиза за първи път в София на 28 юли 1879 г., първоначално веднъж седмично, а от 1891 г. – всеки присъствен ден. През първите 12 години е държавно-информационно издание, като помества официални съобщения, новини и телеграми от чужбина. По-късно започват да се обнародват влезлите в сила нормативни актове – закони, укази, постановления и др., официални документи – конвенции, договори и др., а в неофициалната му част – публикации на различни съдебни институции и др.
Продължава да излиза до 30 ноември 1950 г., когато е заместен от "„Известия на Президиума на Народното събрание“".
От 1963 г. е отново „Държавен вестник“ като официален орган на Народното събрание.
В брой 89 от 6 октомври 1995 г. е обнародван "Законът за „Държавен вестник“".
Закон за „Държавен вестник“.
Законът определя на „Държавен вестник“ статута на официално издание на Република България. Издаването се подготвя и извършва от "редакция" под контрола на председателя на Народното събрание, който назначава и освобождава "главния редактор".
„Държавен вестник“ се издава в "редовни" броеве всеки вторник и петък от седмицата, когато тези дни са работни. Издават се и "извънредни" броеве.
В посочени от закона случаи към „Държавен вестник“ може да се издава "притурка", обнародването в която има същото правно значение, както и обнародването в „Държавен вестник“.
Интернет страница.
„Държавен вестник“ поддържа интернет страница, достъпът до която е свободен и безплатен.
Официалният и неофициалният раздел се публикуват и в интернет страницата на „Държавен вестник“. При несъответствие между печатното издание и изданието в интернет страницата, правно значение има текстът на печатното издание.
„Държавен вестник“ се публикува в интернет страницата в деня, в който се издава печатното издание.
Справка.
Към март 2006 г. тиражът на „Държавен вестник“ е около 21 хиляди броя. Разходите, предвидени за издаването му в бюджета за 2006 са 2,7 млн. лева (8,5% от бюджета на парламента)
От 1 юли 2008 г. броевете на „Държавен вестник“ могат да се изтеглят директно от сайта на изданието.
В интернет сайта на „Държавен вестник“ обявленията за възлагане на обществени поръчки се обнародват от 1 май 2005 г.

