
<doc id="112033" url="https://bg.wikipedia.org/wiki?curid=112033" title="Практикер">
Практикер

„Практикер“ () е европейска верига магазини за инструменти, пособия, материали за строителството, ремонта, градината, обзавеждането и поддръжката на дома.
Компанията води началото си от град Киркел, провинция Саарланд, Германия, където е основана през 1978 г. Първият магазин е открит в Люксембург. Централата на компанията е в Хамбург. Първоначално е собственост на компанията "ASKO", а от 1995 г. (след нейното обединяване с "Metro Cash &amp; Carry") – на "Metro AG". Холдинговата компания "Praktiker AG" обявява банкрут на 11 юли 2013 г.
Несъстоятелността на майчинската компания обаче почти не се отразява на дъщерните дружества зад граница и те са продадени, като запазват името и марката. Магазините в България са придобити от български собственик в лицето на „Видеолукс холдинг“. Понастоящем „Практикер България“ е сред водещите вериги в сектора „Направи си сам“ в страната.
Продукти.
Веригата предлага артикули, необходими за домашни ремонти и за дома като цяло – инструменти, продукти за строителство и ремонт (санитарно-фаянсови материали, подови настилки), декорация, домакински потреби, градина и стоки за свободното време. Предлаганите стоки включват артикули от традиционните производители, както и собствени марки. В магазините могат да се ползват и услуги – рязане на повърхности, разкрояване на пердета и т.н. Веригата си поставя за цел ясна и прозрачна концепция: широки коридори и ясни системи за упътване на клиента, с цел подобряване качеството на обслужване.
Практикер в Европа.
„Практикер“ разполага в Европа с над 350 магазина в 9 европейски страни. В Германия компанията има около 270 магазина с обща площ от около 1,6 млн. m², което я нарежда на второ място по заемани търговски площи. В Европа „Практикер“ е на 4-то място, като в 4 европейски страни (Люксембург, Румъния, Гърция и Турция) заема водещи позиции. Продажбите извън Германия вече възлизат на 25% от общите продажби. През 2005 финансова година нетните продажби на компанията „Практикер“ възлизат на 3.03 милиарда €. Компанията разполага с около 21 000 души персонал, включително 6000 извън Германия.
Практикер в България.
На 17 септември 2004 г. „Практикер“ отваря първия си магазин в България. Още 5 магазина са отворени в страната в следващите 2 години – Пловдив, Варна, София Люлин, Русе, Плевен, Велико Търново. Общата търговска площ на всички магазини „Практикер“ в България е 42 000 м².
Компанията „Практикер“ оперира в България под регистрираното дъщерно дружество "Практикер ЕООД". За краткото време от стъпването си в страната се нарежда сред водещите вериги, които развиват „Направи си сам“ сектора в България.
Кризата.
На 10.07.2013 г. „Практикер“ обявява неплатежоспособност в Германия. На 11.07.2013 г. заявява неплатежоспособността си при Районен съд Хамбург.
На 27.02.2014 г. е подписан предварителен договор между Видеолукс Холдинг и Praktiker Германия за придобиване на немската верига хипермаркети в България. Окончателната сделка ще бъде финализирана след одобрението от страна на Комисията за защита на конкуренцията. Видеолукс Холдинг управлява водещата верига за потребителска електроника и електроуреди Технополис.
На 2 юни 2014 г. „Практикер България“ окончателно става собственост на „Видеолукс Холдинг“, така веригата в България става изцяло собственост на българска фирма.

