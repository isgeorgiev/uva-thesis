
<doc id="29609" url="https://bg.wikipedia.org/wiki?curid=29609" title="Лукойл Нефтохим Бургас">
Лукойл Нефтохим Бургас

„Лукойл Нефтохим Бургас“ АД е търговско дружество със седалище в Бургас, България. Това е най-голямата петролна рафинерия в Югоизточна Европа и най-голямото промишлено предприятие в България.
Притежавана от руския нефтен гигант „Лукойл“ (и управлявана чрез дъщерното му дружество „Лукойл България“), рафинерията е с най-голям принос сред частно притежаваните предприятия към приходите на държавния бюджет в страната.
Компанията е водещият производител и доставчик на течни горива, нефтохимикали и полимери за България и региона и сред водещите компании в своята област в Европа. Компанията произвежда 9% от брутния вътрешен продукт на България.
С оборот от 6,875 млрд. лв. през 2008 година тя е най-голямата компания в България по този показател и заема 32-ро място в Централна Европа.
История.
Начало на изграждането на Нефтохимическия комбинат в Бургас е поставено с Разпореждане № 1340 на Министерския съвет от 17 август 1959 г. На 21 юни 1963 г. е произведен първият кислород в азотно-кислородния цех, на 4 август в нефтопристанище „Дружба“ пристига танкерът „Антон Иванов“ с капитан Видьо Видев с 12 308 т съветски нефт. На 30 декември 1963 г. официално е открит Нефтохимическият комбинат от първия секретар на ЦК на БКП и министър-председател Тодор Живков.
На 20 август 1963 г. започва изграждането на етиленова инсталация за 60 хил. т етилен и 55 хил. т пропилен/годишно. През 1965 г. са направени първите копки на инсталации за бензол и полиетилен-високо налягане.
През 1966 г. започва строителството на производствените звена:
През февруари 1969 г. започва изграждане на инсталация за полистирол с капацитет 12 хиляди тона на година. През април 1967 г. започва второто разширение на Нефтопреработвателния завод по проект на „Ленгипрогаз“. През 1969 г. започва изграждане на продуктопровод Бургас – София, достигнал само до Ихтиман.
Политическите промени в страната, настъпили след 10 ноември 1989 г. дават голямо отражение върху икономиката на страната, в това число и върху Нефтохимическия комбинат – Бургас. Спират се някои остарели производствени мощности:
„Нефтохим“ е приватизиран на 12 октомври 1999 г. от правителството на Иван Костов (1997-2001г.), когато руската корпоративна група „Лукойл“ купува 58 % от акциите на дружеството срещу 101 млн. щатски долара. В началото на 2000 година Агенцията за чуждестранни инвестиции обявява тази продажба за „Сделка на 1999 година“. През 2005 г. „Лукойл“ изкупува дялове на миноритарни акционери и към април контролира 93 % от дружеството чрез дъщерната си компания „Лукойл Юръп Холдингс“. Дружеството се контролира от „Лукойл България“ (София).
Продукти.
След приватизацията на Нефтохим през 1999 година са направени значителни инвестиции в модернизирането на производството. От 23 май 2000 година комбинатът произвежда сам цялата електроенергия, която използва. От 2002 година се произвеждат само безоловни бензини и дизелово гориво с намалено съдържание на сяра, което е осъществено преди предвидения от правителството срок (2004 година). От началото на 2009 година произвежданите течни горива са приведени в съответствие с европейския стандарт Евро-5.

