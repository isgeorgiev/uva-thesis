
<doc id="279926" url="https://bg.wikipedia.org/wiki?curid=279926" title="Робърт Дауни Джуниър">
Робърт Дауни Джуниър

Робърт Дауни Джуниър () е американски актьор, продуцент, певец и музикант. Два пъти номиниран за Оскар – за мъжка роля в „Чаплин“ (1992) и за поддържаща мъжка роля в „Тропическа буря“ (2008). Кариерата му се характеризира със забележителен успех в младостта му, последвана от период на злоупотреба с наркотици и правни неприятности, преди възобновяване на търговския му успех отново в средна възраст. През 2008 г. Дауни е обявен от списание „Time“ за един от 100-те най-влиятелни хора в света, а от 2013 до 2015 г. той е посочен от Forbes като най-високоплатеният актьор в Холивуд. Филмите му събират над 14,4 милиарда долара в световен мащаб, което го прави един от най-високо платените звезди на бокс офиса за всички времена.
На петгодишна възраст прави актьорския си дебют във филма на Робърт Дауни старши „Паунд“ през 1970 г. Впоследствие работи с Брат Пак във филмите за тийнейджъри „Нечиста наука“ ("Weird Science" (1985)) и „Под нулата“ ("Less Than Zero" (1987)). През 1992 г. Дауни се превъплъщава в главния герой във филма „Чаплин“, за което е номиниран за Оскар за най-добър актьор и печели награда BAFTA. След престой в клиника за лечение на злоупотреба с наркотици, той се присъединява към телевизионния сериал „Али Макбийл“, за който печели награда „Златен глобус“. След две обвинения за наркотици, една в края на 2000 г. и една в началото на 2001 г., той е уволнен и героят му е елиминиран. Той остава в разпоредена от съда програма за лечение и поддържа своята трезвеност от 2003 г. нататък.
Той също играе главния герой в „Шерлок Холмс“ (2009) на Гай Ричи, който му печели втория „Златен глобус“. Най-голяма слава му носи филмът „Железният човек“.
Биография.
Роден е на 4 април 1965 г. в семейството на продуцента и актьор" Робърт Дауни старши" и съпругата му Елси Форд. Има и по-голяма сестра на име Алисън. Дебютира в киното още на 5-годишна възраст във филма на баща си – Pound и това предопределя бъдещия му живот.
Дебютира с главна роля през 1985 г. в драмата "Tuff Turf", където си партнира с Джеймс Спейдър. Следващите няколко години се снима в нискобюджетни филми, за да дойде големият пробив с филма „Чаплин“ (1992), където пресъздава образа на знаменития актьор под режисурата на Ричард Атънбъро. За изпълнението си е номиниран за Оскар и обира овациите на критиката като един от най-обещаващите млади актьори. В този период обаче Дауни става зависим от наркотиците, за да се стигне до ареста му през 1996 (осъден е на 16 месеца затвор и принудително лечение).
Връща се на голямата сцена през 2003 г. в „Готика“, където си партнира с Хали Бери и Пенелопе Крус. Истинският рестарт за кариерата на актьора обаче е „Железния човек“ (2008), след който големите киностудия отново обръщат поглед към него. През 2009 играе главната роля в хита на Гай Ричи „Шерлок Холмс“.

