
<doc id="328974" url="https://bg.wikipedia.org/wiki?curid=328974" title="Леброн Джеймс">
Леброн Джеймс

Леброн Реймон Джеймс (, правилен правопис и произношение на собственото име Лъбро̀н []) е американски баскетболист. Играе за Лос Анджелис Лейкърс на позицията леко крило. Висок е 203 см и тежи 113 кг. Четирикратен шампион е на НБА (2012, 2013, 2016, 2020). Взима участие в седемнадесет мача на звездите.
Олимпийски шампион от Летните олимпийски игри в Пекин 2008 и тези в Лондон 2012. Четирикратен носител на наградата за Най-полезен играч (MVP) през редовния сезон в НБА (2009,2010,2012,2013). През 2012 и 2013 г. става шампион на НБА с отбора на Маями Хийт и печели приза „Най-полезен играч на финалите“ (NBA Finals MVP). През 2016 г. извежда Кливланд Кавалиърс до първа титла и става трикратен шампион на НБА и отново печели призата „най-полезен играч на финалите“ за трети път в кариерата си. През 2020 г. извежда ЛА Лейкърс до титлата след десетгодишна суша без титла и става „най-полезен играч на финалите“ за четвърти път в богатата си кариера.
Ранни години.
Леброн Джеймс е роден на 30 декември 1984 в Акрън, Охайо, когато майка му Глория Мари Джеймс е едва на 16-годишна възраст. Тъй като биологическият му баща ги изоставя, Глория отглежда сина си сама, и по тази причина той носи нейната фамилия. Семейството изпитва затруднения и се мести често поради факта, че майката на Леброн трудно успява да си намери стабилна работа. Осъзнавайки, че за Леброн ще бъде по-добре, ако е заобиколен от стабилни хора около себе си, тя го изпраща да живее при семейството на Франк Уолкър, местен треньор по футбол, който по-късно става негов ментор и му помага да направи първите си стъпки в баскетбола.
От ранните си години в гимназията той привлича вниманието на баскетболните скаути, които му предричат голямо бъдеще. Паралелно с баскетбола, младият Леброн тренира и американски футбол. Футболният му треньор в гимназията Франк Уокър забелязва огромния спортен потенциал на Леброн и убеждава майка му да го вземе в семейството си, за да осигури нормална среда за развитие и посещаване на училище.
През 2003 е избран под номер едно в драфта от Кливланд Кавалиърс на едва 18-годишна възраст, ставайки едва втория играч в историята, избран направо от гимназията под номер едно в драфта.
НБА.
Още от първия си сезон в Кливланд Кавалиърс Леброн бързо се превръща в безспорния лидер на отбора, като още в първия си професионален мач срещу Сакраменто Кингс отбелязва 25 точки и чупи рекорда за най-много точки, отбелязани при дебют. По-късно същата година, в мач срещу Ню Джърси Нетс, Леброн бележи 41 точки, което се превръща в най-високия резултат за сезона. Статистиката му през този сезон (2003 – 2004) е 20,9 точки, 5,9 асистенции и 5,5 борби средно на мач, но въпреки това Кливлънд не успяват да се класират за плейофите.
През сезона 2005 – 2006 Леброн най-накрая извежда отбора си до плейофите в НБА за първи път от 1998, бележейки средно по 31.4 точки, 7.0 борби, и 6.6 асистенции през редовния сезон. Кавалиърс стигат до втория кръг на плейофите, където губят от бъдещия шампион на Източната конференция Детройт Пистънс с 3:4 победи.
Следващият сезон 2006 – 2007 г. е най-успешният сезон за Леброн с екипа на Кавалиърс. Той успява да изведе отбора си до първи финал в НБА, загубен обаче катастрофално от Сан Антонио Спърс с 4:0.
На 8 юли 2010 г. подписва официално с отбора на Маями Хийт. През 2012 г. и през 2013 г. е с основен принос за втората и третата шампионска титла на отбора.
През юли 2014 година Леброн взима решение да се върне в родния си щат – Охайо и да играе отново за Кливланд Кавалиърс.
Леброн Джеймс е определян от много хора като лицето на НБА, а мнението му има голямо влияние върху много ключови решения, взимани в лигата. Извън терена той се представя не по-зле, отколкото на него, и сключва договори с едни от най-известните брандове в света. Договорите му с гиганти като Кока Кола, Макдоналдс, Найк и Самсунг го превръщат в най-добре печелещият играч в НБА с доход от 72 милиона долара, само за 2014 г.
Личен живот.
На 14 септември 2013 г. в Сан Диего се жени за своята приятелка от гимназията, Савана Бринсън. Двамата имат три деца: двама синове – Леброн Джеймс младши, роден на 6 октомври 2004 г., и Брайс Максимус Джеймс, роден на 14 юни 2007 г., и дъщеря на име Жури Джеймс, родена на 22 октомври 2014 г.

